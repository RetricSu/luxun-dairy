{
  "title": "徐霞客游记/游天台山日记",
  "source": "https://zh.wikisource.org/zh-hans/%E5%BE%90%E9%9C%9E%E5%AE%A2%E9%81%8A%E8%A8%98/%E9%81%8A%E5%A4%A9%E5%8F%B0%E5%B1%B1%E6%97%A5%E8%A8%98",
  "scraped_date": "2025-04-25 12:59:50",
  "entries": [
    {
      "year": "癸丑",
      "month": "三月",
      "day": "晦",
      "content": "癸丑之三月晦[1]，自宁海出西门。云散日朗，人意山光，俱有喜态。三十里，至梁隍山。闻此於菟[2]夹道，月伤数十人，遂止宿。",
      "date_raw": "癸丑 三月 晦",
      "weather": "云散日朗",
      "iso_date": "1613-03-30"
    },
    {
      "year": "癸丑",
      "month": "四月",
      "day": "初一日",
      "content": "早雨。行十五里，路有岐，马首西向台山，天色渐霁。又十里，抵松门岭，山峻路滑，舍骑步行。自奉化来，虽越岭数重，皆循山麓；至此迂回临陟，俱在山脊。而雨后新霁，泉声山色，往复创变，翠丛中山鹃映发，令人攀历忘苦。又十五里，饭于筋竹庵。山顶随处种麦。从筋竹岭南行，则向国清大路。适有国清僧云峰同饭，言此抵石梁，山险路长，行李不便，不若以轻装往，而重担向国清相待。余然之，令担夫随云峰往国清，余与莲舟上人就石梁道。行五里，过筋竹岭。岭旁多短松，老干屈曲，根叶苍秀，俱吾阊门盆中物也。又三十馀里，抵弥陀庵。上下高岭，深山荒寂，泉轰风动，路绝旅人。庵在万山坳中，路荒且长，适当其半，可饭可宿。",
      "date_raw": "癸丑 四月 初一日",
      "weather": "雨",
      "iso_date": "1613-04-01"
    },
    {
      "year": "癸丑",
      "month": "四月",
      "day": "初二日",
      "content": "饭后，雨始止。遂越潦攀岭，溪石渐幽，二十里，暮抵天封寺。卧念晨上峰顶，以朗霁为缘，盖连日晚霁，并无晓晴。及五更梦中，闻明星满天，喜不成寐。",
      "date_raw": "癸丑 四月 初二日",
      "weather": "雨",
      "iso_date": "1613-04-02"
    },
    {
      "year": "癸丑",
      "month": "四月",
      "day": "初三日",
      "content": "晨起，果日光烨烨决策向顶。上数里，至华顶庵；又三里，将近顶，为太白堂，俱无可观。闻堂左下有黄经洞，乃从小径。二里，俯见一突石，颇觉秀蔚。至则一发僧结庵于前，恐风自洞来，以石甃塞其门，大为叹惋。复上至太白，循路登绝顶。荒草靡靡，山高风冽，草上结霜高寸许，而四山回映，琪花玉树，玲珑弥望。岭角山花盛开，顶上反不吐色，盖为高寒所勒限制耳。\n　　仍下华顶庵，过池边小桥，越三岭。溪回山合，木石森丽，一转一奇，殊慊所望。二十里，过上方广，至石梁，礼佛昙花亭，不暇细观飞瀑。下至下方广，仰视石梁飞瀑，忽在天际。闻断桥、珠帘尤胜，僧言饭后行犹及往返，遂由仙筏桥向山后。越一岭，沿涧八九里，水瀑从石门泻下，旋转三曲。上层为断桥，两石斜合，水碎迸石间，汇转入潭；中层两石对峙如门，水为门束，势甚怒；下层潭口颇阔，泻处如阈，水从坳中斜下。三级俱高数丈，各级神奇，但循级而下，宛转处为曲所遮，不能一望尽收，又里许，为珠帘水，水倾下处甚平阔，其势散缓，滔滔汨汨。余赤足跳草莽中，揉木缘崖，莲舟不能从。暝色四下，始返。停足仙筏桥，观石梁卧虹，飞瀑喷雪，几不欲卧。",
      "date_raw": "癸丑 四月 初三日",
      "weather": "风",
      "iso_date": "1613-04-03"
    },
    {
      "year": "癸丑",
      "month": "四月",
      "day": "初四日",
      "content": "天山一碧如黛。不暇晨餐，即循仙筏上昙花亭，石梁即在亭外。梁阔尺馀，长三丈，架两山坳间。两飞瀑从亭左来，至桥乃合以下坠，雷轰河𬯎，百丈不止。余从梁上行，下瞰深潭，毛骨俱悚。梁尽，即为大石所隔，不能达前山，乃还。过昙花，入上方广寺。循寺前溪，复至隔山大石上，坐观石梁。为下寺僧促饭，乃去。饭后，十五里，抵万年寺，登藏经阁。阁两重，有南北经两藏。寺前后多古杉，悉三人围，鹤巢于上，传声嘹呖，亦山中一清响也。是日，余欲向桐柏宫，觅琼台、双阙，路多迷津，遂谋向国清。国清去万年四十里，中过龙王堂。每下一岭，余谓已在平地，及下数重，势犹未止，始悟华顶之高，去天非远！日暮，入国清，与云峰相见，如遇故知，与商探奇次第。云峰言：“名胜无如两岩，虽远，可以骑行。先两岩而后步至桃源，抵桐柏，则翠城、赤城，可一览收矣。”",
      "date_raw": "癸丑 四月 初四日",
      "weather": "天气不详",
      "iso_date": "1613-04-04"
    },
    {
      "year": "癸丑",
      "month": "四月",
      "day": "初五日",
      "content": "有雨色，不顾，取寒、明两岩道，由寺向西门觅骑。骑至，雨亦至。五十里至步头，雨止，骑去。二里，入山，峰索水映，木秀石奇，意甚乐之。一溪从东阳来，势甚急，大若曹娥。四顾无筏，负奴背而涉。深过于膝，移渡一涧，几一时。三里，至明岩。明岩为寒山、拾得隐身地，两山回曲，《志》所谓八寸关也。入关，则四周峭壁如城。最后，洞深数丈，广容数百人。洞外，左有两岩，皆在半壁；右有石笋突耸，上齐石壁，相去一线，青松紫蕊，翁苁于上，恰与左岩相对，可称奇绝。出八寸关，复上一岩，亦左向。来时仰望如一隙，及登其上，明敞容数百人。岩中一井。曰仙人井，浅而不可竭。岩外一特石，高数丈，上岐立如两人，僧指为寒山、拾得云。入寺。饭后云阴溃散，新月在天，人在回岩顶上，对之清光溢壁。",
      "date_raw": "癸丑 四月 初五日",
      "weather": "雨",
      "iso_date": "1613-04-05"
    },
    {
      "year": "癸丑",
      "month": "四月",
      "day": "初六日",
      "content": "凌晨出寺，六七里至寒岩。石壁直上如劈，仰视空中，洞穴甚多。岩半有一洞，阔八十步，深百馀步，平展明朗。循岩石行，从石隘仰登。岩坳有两石对耸，下分上连，为鹊桥，亦可与方广石梁争奇，但少飞瀑直下耳。还饭僧舍，觅筏渡一溪。循溪行山下，一带峭壁巉崖，草木盘垂其上，内多海棠紫荆，映荫溪色，香风来处，玉兰芳草，处处不绝。已至一山嘴，石壁直竖涧底，涧深流驶，旁无馀地。壁上凿孔以行，孔中仅容半趾，逼身而过，神魄为动，自寒岩十五里至步头，从小路向桃源。桃源在护国寺旁，寺已废，土人茫无知者。随云峰莽行曲路中，日已堕，竟无宿处，乃复问至坪头潭。潭去步头仅二十里，今从小路，返迂回三十馀里。宿。信桃源误人也。",
      "date_raw": "癸丑 四月 初六日",
      "weather": "风",
      "iso_date": "1613-04-06"
    },
    {
      "year": "癸丑",
      "month": "四月",
      "day": "初七日",
      "content": "自坪头潭行曲路中三十馀里，渡溪入山。又四五里山口渐夹，有馆曰桃花坞。循深潭而行，潭水澄碧，飞泉自上来注，为鸣玉涧。涧随山转，人随涧行。两旁山皆石骨，攒峦夹翠，涉目成赏，大抵胜在寒、明两岩间。涧穷路绝，一瀑从山坳泻下，势甚纵横。出饭馆中，循坞山洼东南行，越两岭，寻所谓“琼台”、“双阙”，竟无知者。去数里，访知在山顶。与云峰循路攀援，始达其巅。下视峭削环转，一如桃源，而翠壁万丈过之。峰头中断，即为双阙；双阙所夹而环者，即为琼台。台三面绝壁，后转即连双阙。余在对阙，日暮不及复登，然胜已一日尽矣。遂下山，从赤城后还国清，凡三十里。",
      "date_raw": "癸丑 四月 初七日",
      "weather": "天气不详",
      "iso_date": "1613-04-07"
    },
    {
      "year": "癸丑",
      "month": "四月",
      "day": "初八日",
      "content": "离国清，从山后五里登赤城。赤城山顶圆壁特起，望之如城，而石色微赤。岩穴为僧舍凌杂，尽掩天趣。所谓玉京洞、金钱池、洗肠井，俱无甚奇。\n本明朝作品在全世界都属于公有领域，因为作者逝世已经远远超过100年。\nPublic domainPublic domainfalsefalse",
      "date_raw": "癸丑 四月 初八日",
      "weather": "天气不详",
      "iso_date": "1613-04-08"
    }
  ]
}