{
  "title": "徐霞客游记/闽游日记",
  "source": "https://zh.wikisource.org/zh-hans/%E5%BE%90%E9%9C%9E%E5%AE%A2%E9%81%8A%E8%A8%98/%E9%96%A9%E9%81%8A%E6%97%A5%E8%A8%98",
  "scraped_date": "2025-04-25 13:19:39",
  "entries": [
    {
      "year": "崇祯元年",
      "month": "二月",
      "day": "二十日",
      "content": "崇祯改元之仲春，发兴为闽、广游。二十日，始成行。",
      "date_raw": "崇祯元年 二月 二十日",
      "weather": "天气不详",
      "iso_date": "1628-02-20"
    },
    {
      "year": "崇祯元年",
      "month": "三月",
      "day": "十一日",
      "content": "三月十一日，抵江山之青湖，为入闽登陆道。十五里，出石门街，与江郎为面，如故人再晤。十五里，至峡口，已暮。又行十五里，宿于山坑。",
      "date_raw": "崇祯元年 三月 十一日",
      "weather": "天气不详",
      "iso_date": "1628-03-11"
    },
    {
      "year": "崇祯元年",
      "month": "三月",
      "day": "十二日",
      "content": "二十里，登仙霞岭。三十五里，登丹枫岭，岭南即福建界。又七里，西有路越岭而来，乃江西永丰道，去永丰尚八十里。循溪折而东，八里，至梨岭麓；四里，登其巅。前六里，宿于九牧。",
      "date_raw": "崇祯元年 三月 十二日",
      "weather": "天气不详",
      "iso_date": "1628-03-12"
    },
    {
      "year": "崇祯元年",
      "month": "三月",
      "day": "十三日",
      "content": "三十五里，过岭，饭于仙阳。仙阳岭不甚高，而山鹃丽日，颇可爱。饭后得舆，三十里，抵浦城，日未晡也。时道路俱传泉、兴海盗为梗，宜由延平上永安。余亦久蓄玉华之兴，遂觅延平舟。",
      "date_raw": "崇祯元年 三月 十三日",
      "weather": "天气不详",
      "iso_date": "1628-03-13"
    },
    {
      "year": "崇祯元年",
      "month": "三月",
      "day": "十四日",
      "content": "舟发四十里，至观前。舟子省家早泊，余遂过浮桥，循溪左登金斗山。石磴修整，乔松艳草，幽袭襟裾。过三亭，入玄帝宫，由殿后登岭。兀兀中悬，四山环拱，重流带之，风烟欲暝，步步惜别！",
      "date_raw": "崇祯元年 三月 十四日",
      "weather": "风",
      "iso_date": "1628-03-14"
    },
    {
      "year": "崇祯元年",
      "month": "三月",
      "day": "十五日",
      "content": "辨色即行。悬流鼓楫，一百二十里，泊水矶。风雨彻旦，溪喧如雷。",
      "date_raw": "崇祯元年 三月 十五日",
      "weather": "风",
      "iso_date": "1628-03-15"
    },
    {
      "year": "崇祯元年",
      "month": "三月",
      "day": "十六日",
      "content": "六十里，至双溪口与崇安水合。又五十五里，抵建宁郡。雨不止。",
      "date_raw": "崇祯元年 三月 十六日",
      "weather": "雨",
      "iso_date": "1628-03-16"
    },
    {
      "year": "崇祯元年",
      "month": "三月",
      "day": "十七日",
      "content": "水涨数丈，同舟俱阁不行。上午得三板舟，附之行。四十里，太平驿，四十里，大横驿，过如飞鸟。三十里，黯淡滩，水势奔涌。余昔游鲤湖过此，但见穹石崿峙，舟穿其间，初不谓险；今则白波山立，石悉没形，险倍昔时。十里，至延平。",
      "date_raw": "崇祯元年 三月 十七日",
      "weather": "天气不详",
      "iso_date": "1628-03-17"
    },
    {
      "year": "崇祯元年",
      "month": "三月",
      "day": "十八日",
      "content": "余以轻装出西门，为玉年洞游。南渡溪，令奴携行囊，由沙县上水至永安相待。余陆行四十里，渡沙溪而西。将乐之水从西来，沙县之水从南来，至此合流，亦如延平之合建溪也。南折入山，六十里，宿三连铺，乃瓯宁、南平、顺昌三县之界。",
      "date_raw": "崇祯元年 三月 十八日",
      "weather": "天气不详",
      "iso_date": "1628-03-18"
    },
    {
      "year": "崇祯元年",
      "month": "三月",
      "day": "十九日",
      "content": "五里，越白沙岭，为顺昌境。又二十五里，抵县。县临水际，邵武之水从西来，通光泽；归化之水从南来，俱会城之东南隅。隔水望城，如溪堤之带流也。循水南行三十里，至杜源，忽雪片如掌。十五里，至将乐境，乃杨龟山故里也。又十五里，为高滩铺。阴霾尽舒，碧空如濯，旭日耀芒，群峰积雪，有如环玉。闽中以雪为奇，得之春末为尤奇。村氓市媪，俱曝日提炉；而余赤足腾踔，良大快也！二十五里，宿于山涧渡之村家。",
      "date_raw": "崇祯元年 三月 十九日",
      "weather": "雪",
      "iso_date": "1628-03-19"
    },
    {
      "year": "崇祯元年",
      "month": "三月",
      "day": "二十日",
      "content": "渡山涧，溯大溪南行。两山成门，曰莒峡。溪崖不受趾，循山腰行。十里，出莒峡铺，山始开。又十里，入将乐。出南关，渡溪而南，东折入山，登滕岭。南三里，为玉华洞。先是过滕岭，即望东南两峰耸立，翠壁嶙峋，迥与诸峰分形异色。抵其麓，一尾横曳，回护洞门。门在山坳间，不甚轩豁，而森碧上交，清流出其下，不觉神湛骨冷。山半有明台庵，洞后门所经。余时未饭，复出道左登岭。石磴萦松，透石三里，青芙蓉顿开，庵当其中。饭于庵，仍下至洞前门，觅善导者。乃碎斲松节置竹篓中，导者肩负之，手提铁络，置松燃火，烬辄益之。初入，历级而下者数尺，即流所从出也。溯流屈曲，度木板者数四，倏隘倏穹，倏上倏下；石色或白或黄，石骨或悬或竖。惟“荔枝柱”、“风泪烛”、“幔天帐”、“达摩渡江”、“仙人田”、“葡萄伞”、“仙钟”、“仙鼓”最肖。沿流既穷，悬级而上，是称“九重楼”。遥望空濛，忽曙色欲来，所谓“五更天”也。至此最奇，恰与张公洞由暗而明者一致。盖洞门斜启，玄朗映彻，犹未睹天碧也。从侧岭仰瞩，得洞门一隙，直受圆明。其洞口由高而坠，弘含奇瑰，亦与张公洞同。第张公森悬诡丽者，俱罗于受明之处；此洞眩巧争奇，遍布幽奥，而辟户更拓。两洞同异，正在伯仲间也。拾级上达洞顶，则穹崖削天，左右若青玉赪肤，实出张公所未备。下山即为田塍。四山环锁，水出无路，汨然中坠，盖即洞间之流，此所从入也。复登山半，过明台庵。庵僧曰：“是山石骨棱厉，透露处层层有削玉裁云态，苦为草树所翳，故游者知洞而不知峰。”遂导余上拾鸟道，下披蒙茸，得星窟焉。三面削壁丛悬，下坠数丈。窟旁有野橘三株，垂实累累。从山腰右转一二里，忽两山交脊处，棘莽四塞，中有石磴齿齿，萦回于夹石间。仰望峰顶，一笋森森独秀。遂由洞后穹崖之上，再历石门，下浴庵中，宿焉。",
      "date_raw": "崇祯元年 三月 二十日",
      "weather": "风",
      "iso_date": "1628-03-20"
    },
    {
      "year": "崇祯元年",
      "month": "三月",
      "day": "二十一日",
      "content": "仍至将乐南门，取永安道。",
      "date_raw": "崇祯元年 三月 二十一日",
      "weather": "天气不详",
      "iso_date": "1628-03-21"
    },
    {
      "year": "崇祯元年",
      "month": "三月",
      "day": "二十四日",
      "content": "始至永安，舟奴犹未至。",
      "date_raw": "崇祯元年 三月 二十四日",
      "weather": "天气不详",
      "iso_date": "1628-03-24"
    },
    {
      "year": "崇祯元年",
      "month": "三月",
      "day": "二十五日",
      "content": "坐待奴于永安旅舍。乃市顺昌酒，浮白楼下。忽呼声不绝，则延平奴也。遂定明日早行计。",
      "date_raw": "崇祯元年 三月 二十五日",
      "weather": "天气不详",
      "iso_date": "1628-03-25"
    },
    {
      "year": "崇祯元年",
      "month": "三月",
      "day": "二十六日",
      "content": "循城溯溪，东南二十里，转而南；二十五里，登大泄岭，岧峣行云雾中。如是十五里，得平阪，曰林田。时方下午，雨大，竟止。林田有两溪自南来，东浑而赤，西则一川含绿，至此合流。",
      "date_raw": "崇祯元年 三月 二十六日",
      "weather": "云",
      "iso_date": "1628-03-26"
    },
    {
      "year": "崇祯元年",
      "month": "三月",
      "day": "二十七日",
      "content": "溯赤溪行。久之，舍赤溪，溯澄溪。共二十里，渡坑源上下桥，登马山岭。转上转高，雾亦转重，正如昨登大泄岭时也。五里，透其巅，为宁洋界。下五里，饭于岭头。时旭日将中，万峰若引镜照面。回望上岭，已不可睹，而下方众岫骈列，无不献形履下。盖马山绝顶，峰峦自相亏蔽，至此始廓然为南标。询之土人，宁洋未设县时，此犹属永安；今则岭北水俱北者属延平，岭南水俱南者属漳州。随山奠川，固当如此建置也。其地南去宁洋三十里，西为本郡之龙岩，东为延平之大田云。下山十里，始从坑行。渡溪桥而南，大溪遂东去。逾岭，复随西来小溪南行，二十里，抵宁洋东郭。绕城北而西，则前之大溪经城南来，恰与小溪会，始胜舟。",
      "date_raw": "崇祯元年 三月 二十七日",
      "weather": "雾",
      "iso_date": "1628-03-27"
    },
    {
      "year": "崇祯元年",
      "month": "三月",
      "day": "二十八日",
      "content": "将南下，传盗警，舟不发者两日。",
      "date_raw": "崇祯元年 三月 二十八日",
      "weather": "天气不详",
      "iso_date": "1628-03-28"
    },
    {
      "year": "崇祯元年",
      "month": "四月",
      "day": "初二日",
      "content": "下华封舟。行数里，山势复合，重滩叠溜，若建溪之太平、黯淡者，不胜数也。六十里，抵华封，北溪至此，皆从石脊悬泻，舟楫所不能过，遂舍舟逾岭。凡水惟滥觞之始，不能浮槎，若既通，而下流反阻者，止黄河之三门集津，舟不能上下。然汉、唐挽漕，缆迹犹存；未若华封，自古及今，竟无问津之时。拟沿流穷其险处，而居人惟知逾岭，无能为导。",
      "date_raw": "崇祯元年 四月 初二日",
      "weather": "天气不详",
      "iso_date": "1628-04-02"
    },
    {
      "year": "崇祯元年",
      "month": "四月",
      "day": "初三日",
      "content": "登岭，十里，至岭巅，则溪水复自西来，下循山麓，俯瞰只一衣带水耳。又五里，则𬯎然直下，又二里，抵溪。舟行八十里，至西溪。西南陆行三十里，即漳郡。顺流东南二十里，为江东渡，乃泉兴东来驿道也。又顺流六十里，则出海澄入海焉。",
      "date_raw": "崇祯元年 四月 初三日",
      "weather": "天气不详",
      "iso_date": "1628-04-03"
    },
    {
      "year": "崇祯元年",
      "month": "四月",
      "day": "初四日",
      "content": "舆行二十里，入漳之北门。访叔司理，署印南靖，去郡三十里。雨中出南门，夜船往南靖。",
      "date_raw": "崇祯元年 四月 初四日",
      "weather": "雨",
      "iso_date": "1628-04-04"
    },
    {
      "year": "崇祯元年",
      "month": "四月",
      "day": "初五日",
      "content": "晓始达南靖，以溯流迂曲也。溪自南平来，至南靖六十里，势于西溪同其浩荡，经漳郡南门，亦至海澄入海。不知漳之得名，两溪谁执牛耳也？",
      "date_raw": "崇祯元年 四月 初五日",
      "weather": "天气不详",
      "iso_date": "1628-04-05"
    }
  ]
}