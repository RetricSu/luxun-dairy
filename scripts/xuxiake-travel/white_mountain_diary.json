{
  "title": "徐霞客游记/游白岳山日记",
  "source": "https://zh.wikisource.org/zh-hans/%E5%BE%90%E9%9C%9E%E5%AE%A2%E9%81%8A%E8%A8%98/%E9%81%8A%E7%99%BD%E5%B6%BD%E5%B1%B1%E6%97%A5%E8%A8%98",
  "scraped_date": "2025-04-25 13:10:04",
  "entries": [
    {
      "year": "丙辰",
      "month": "正月",
      "day": "二十六日",
      "content": "丙辰岁[1]，余同浔阳叔翁，于正月二十六日，至微之休宁。出西门其溪自祁门县来，经白岳，循县而南，至梅口，会郡溪入浙。循溪而上，二十里，至南渡。过桥，依山麓十里，至岩下已暮。登山五里，借庙中灯，冒雪蹑冰，二里，过天门，里许，入榔梅庵。路经天门、珠帘之胜，俱不暇辨，但闻树间冰响铮铮。入庵后，大霰作，浔阳与奴子俱后。余独卧山房，夜听水声屋溜，竟不能寐。",
      "date_raw": "丙辰 正月 二十六日",
      "weather": "雪",
      "iso_date": "1616-01-26"
    },
    {
      "year": "丙辰",
      "month": "正月",
      "day": "二十七日",
      "content": "起视满山冰花玉树，迷漫一色。坐楼中，适浔阳并奴至，乃登太素宫。宫北向，玄帝像乃百鸟衔泥所成，色黧黑。像成于宋，殿新于嘉靖三十七年，庭中碑文，世庙御制也。左右为王灵官、赵元帅殿，俱雄丽。背倚玉屏，前临香炉峰。峰突起数十丈，如覆钟，未游台、宕者或奇之。出庙左，至舍身崖，转而上为紫玉屏，再西为紫霄崖，俱危耸突起。再西为三姑峰、五老峰，文昌阁据其前。五老比肩，不甚峭削，颇似笔架。",
      "date_raw": "丙辰 正月 二十七日",
      "weather": "天气不详",
      "iso_date": "1616-01-27"
    },
    {
      "year": "丙辰",
      "month": "正月",
      "day": "二十八日",
      "content": "梦中闻人言大雪，促奴起视，弥山漫谷矣。",
      "date_raw": "丙辰 正月 二十八日",
      "weather": "大雪",
      "iso_date": "1616-01-28"
    },
    {
      "year": "丙辰",
      "month": "正月",
      "day": "二十九日",
      "content": "奴子报：“云开，日色浮林端矣。”急披衣起，青天一色，半月来所未睹，然寒威殊甚。方促伯化共饭。饭已，大雪复至，飞积盈尺。偶步楼前，则香炉峰正峙其前。楼后出一羽士曰程振华者，为余谈九井、桥岩、傅岩诸胜。",
      "date_raw": "丙辰 正月 二十九日",
      "weather": "云",
      "iso_date": "1616-01-29"
    },
    {
      "year": "丙辰",
      "month": "正月",
      "day": "三十日",
      "content": "雪甚，兼雾浓，咫尺不辨。伯化携酒至舍身崖，饮睇元阁。阁在崖侧，冰柱垂垂，大者竟丈。峰峦灭影，近若香炉峰，亦不能见。",
      "date_raw": "丙辰 正月 三十日",
      "weather": "雪",
      "iso_date": "1616-01-30"
    },
    {
      "year": "丙辰",
      "month": "二月",
      "day": "初一日",
      "content": "东方一缕云开，已而大朗。浔阳以足裂留庵中。余急同伯化蹑西天门而下。十里，过双溪街，山势已开。五里，山复渐合，溪环石映，倍有佳趣。三里，由溪口循小路入，越一山。二里，至石桥岩。桥侧外岩，高亘如白岳之紫霄。岩下俱因岩为殿。山石皆紫，独有一青石龙蜿蜒于内，头垂空尺馀，水下滴，曰龙涎泉，颇如雁宕龙鼻水岩之右，一山横跨而中空，即石桥也。飞虹垂𬟽，下空恰如半月。坐其下，隔山一岫特起，拱对其上，众峰环侍，较胜齐云天门。即天台石梁，止一石架两山间；此以一山高架，而中空其半，更灵幻矣！穿桥而入，里许，为内岩。上有飞泉飘洒，中有僧斋，颇胜。",
      "date_raw": "丙辰 二月 初一日",
      "weather": "云",
      "iso_date": "1616-02-01"
    }
  ]
}